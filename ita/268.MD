# Come possiamo essere più presenti alla vita? - Francis Risponde - 129

>Sono consapevole dell’attività mentale: pensieri casuali, immagini e suoni, oppure una canzone che suona nella mia testa. Quando osservo tutto questo, mi sorgono alcune interpretazioni; la mente crea un senso di separazione: quando la mente accade (un pensiero che scorre o una canzone che suona) sembra che ciò crei uno spazio privato che non può essere condiviso direttamente con nessun altro; io sono il solo che “ode” la canzone che suona nella mia testa. E’ come se l’attività della mente avesse lo scopo di farmi abbandonare il momento presente, scollegandomi dalla vita, dalla realtà, facendomi ritirare all’interno di questo spazio psichico privato. E’ come se l’energia, che potrebbe essere l’energia della mia presenza aperta e disponibile, venisse indirizzata verso la mente e creasse questa attività mentale (i suoni, i pensieri o la canzone che suona), questo compartimento interno dove si dirige la mia attenzione, ed è come se io mi stessi nascondendo o mi rifugiassi via dal mondo, esistendo più in questo compartimento creato (attività mentale) che in connessione col mondo. Queste osservazioni ed interpretazioni sono accurate? Per esistere meno nello spazio isolato interiore che sembra costituire la mente ed essere più in contatto diretto con il presente, aperto e collegato alla realtà…cosa devo fare?? (sembra esserci un’inerzia molto sottile e potente che porta l’attenzione sui processi mentali casuali piuttosto che rimanere aperta all'Adesso).

Caro Alfonso,

Anche lo spazio privato a cui ti riferisci ha la sua bellezza. E’ lì dove la musica è creata, i sentimenti positivi appaiono, la Verità viene investigata. In altre parole, è anche la porta d’ingresso alla bellezza, all’amore ed all’intelligenza. Parallelamente, lo spazio pubblico ha pure i suoi difetti: bruttezza, ignoranza ed aggressività si trovano quasi ovunque, quindi, cercare di vivere esclusivamente nell’area pubblica non costituisce un sentiero adeguato per la felicità. Cerca piuttosto di vivere dal Sé e per il Sé in entrambi gli spazi. Quando sei nello spazio privato, pensa e senti solo dalla verità, dall’amore e dalla bellezza. Quando ti trovi nello spazio pubblico, percepisci ed agisci solo dallo stesso posto.

Allora conoscerai il suo nome: Paradiso, la tua vera casa.

Con tutto il mio affetto.

Francis

